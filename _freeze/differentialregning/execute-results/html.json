{
  "hash": "5f8ae9dca1e1d2a51be1a342d9cb51a4",
  "result": {
    "engine": "knitr",
    "markdown": "---\ntitle: \"Differentialregning\"\nauthor: \"Lasse Hjorth Madsen\"\npublished: \"today\"\nformat: html\n---\n\n## Hvad er differentialregning?\n\nDifferentialregning handler om at forstå, hvordan ting ændrer sig -- som for eksemple hvor hurtigt en cykel kører, eller hvordan dens hastighed ændrer sig. Vi bruger eksempler og grafer til at gøre det nemt at forstå.\n\nLad os komme i gang.\n\n\n::: {.cell}\n\n:::\n\n\n## En simpel funktion\n\nForestil dig, at du cykler og måler, hvor langt du kommer som funktion af tid. Lad os sige, at afstanden du har tilbagelagt (i meter) følger denne enkle regel:\n\n$$f(x) = x^2$$\n\nHer er $x$ tiden (i sekunder), og $f(x)$ er afstanden (i meter). Hvis du cykler i 3 sekunder, har du kørt $3^2 = 9$ meter.\n\nLad os tegne en graf for at se, hvordan det ser ud:\n\n\n::: {.cell}\n::: {.cell-output-display}\n![](differentialregning_files/figure-html/plot-funktion-1-1.png){width=672}\n:::\n:::\n\n\nI det her eksempel viser grafen, at du cykler hurtigere og hurtigere. Jo længere tid der går, jo stejlere er grafen, og jo hurtigere stiger afstanden. Sådan kan det jo ikke blive ved med at gå i virkeligheden, for til sidst ville man cykle hurtigere end bilerne. Men for hyggematematikkens skyld, holder vi fast i eksemplet lidt endnu. \n\n## Hvad er en tangent?\n\nEn *tangent* er en lige linje, der rører grafen et bestemt sted og viser, hvor stejl grafen er lige der. For vores cykel betyder tangentens *hældning* cyklens *hastighed* på det tidspunkt.\n\nTænk på det sådan: Når kurven er meget stejl, ændrer afstanden sig hurtigt, hvilket er det samme som at sige, at du kører hurtigt. Tangenten fortæller os præcis, hvor hurtigt du kører på et givet tidspunkt.\n\nLad os tegne en tangent til grafen, når $x = 3\\ sekunder$:\n\n\n::: {.cell}\n::: {.cell-output-display}\n![](differentialregning_files/figure-html/plot-tangent-1.png){width=672}\n:::\n:::\n\n\nDen røde streg er tangenten ved $x=3$. Hældningen af denne linje fortæller os hastigheden, som vi snart finder ud af.\n\n## Tangentens hældning\n\nFor at finde hastigheden (tangentens hældning), bruger vi *differentiering*. Det betyder, at vi finder en ny regel, der fortæller os, hvor stejl grafen er for hver tid $x$.\n\nVores afstandsfunktion er:\n\n$$ f(x) = x^2 $$\n\nNår vi differentierer, får vi den *afledte* funktion, som er hastigheden. Vi kalder den $f'(x)$, som udtales \"f-mærke\".\n\n$$ f'(x) = 2x $$\n\nLige nu skal du bare vide, at vi brugte en særlig regel, for at finde ud af, at når $f(x)=x^2$, så er $f'(x) = 2x$. Den regel kommer vi tilbage til.\n\nDet vigtige lige nu er, at vi ved, at hastigheden ved $x = 3\\ sekunder$ er:\n\n$$ f'(3) = 2 \\cdot 3 = 6 \\text{ meter per sekund} $$\n\nSå ved $x=3\\ sekunder$ kører du 6 meter per sekund. Den afledte funktion $f'(x)=2x$ giver os med andre ord hastigheden for enhver tid.\n\n## Flere tangenter og hældninger\n\nLad os tegne grafen igen, men nu med tangenter ved flere tidspunkter, så vi kan se, hvordan hastigheden ændrer sig. Vi vælger $x=1,2,3$:\n\n\n::: {.cell}\n::: {.cell-output-display}\n![](differentialregning_files/figure-html/flere-tangenter-1.png){width=672}\n:::\n:::\n\n\nHver tangent viser hastigheden ved et bestemt tidspunkt: 1, 2, eller 3 sekunder. Bemærk, at hældningerne bliver større, når tiden stiger -- det betyder, at cyklen kører hurtigere og hurtigere.\n\n## Den afledte funktion: Hastighed\n\nDen afledte funktion $f'(x) = 2x$ er faktisk en graf over hastigheden. Lad os tegne den for at se, hvordan hastigheden ændrer sig over tid:\n\n\n::: {.cell}\n::: {.cell-output-display}\n![](differentialregning_files/figure-html/plot-afledte-1.png){width=672}\n:::\n:::\n\n\nGrafen viser, at hastigheden stiger jævnt og følger en ret linje. Hvis vi kigger tilbage på tangenterne, kan vi se, at hældningerne (hastighederne) passer med værdierne på denne graf. For eksempel ved $x = 3$ er hastigheden 6, præcis som vi beregnede.\n\n## Den dobbelte afledte: Acceleration\n\nNu tager vi det et skridt videre. Nogle gange ændrer hastigheden sig over tid -- det kalder vi *acceleration*. For at finde accelerationen, differentierer vi hastighedsfunktionen (den afledte) én gang til. Det kaldes den *dobbelt afledte*.\n\nHastighedsfunktionen er:\n\n$$f'(x) = 2x$$\n\nNår vi differentierer igen, får vi:\n\n$$f''(x) = 2$$\n\nDet betyder, at accelerationen er 2 meter per sekund per sekund (eller $2\\frac{m}{s^2}$). Det er konstant, så cyklen øger sin hastighed med 2 meter per sekund for hvert sekund. (Hvis du synes, enheden for acceleration, $\\frac{m}{s^2}$ er lidt forvirrende, så tjek afsnittet @sec-enheder)\n\nLad os tegne en graf for accelerationen for at gøre det tydeligt:\n\n\n::: {.cell}\n::: {.cell-output-display}\n![](differentialregning_files/figure-html/plot-acceleration-1.png){width=672}\n:::\n:::\n\n\nDenne lidt kedelige, graf er bare en lige linje, fordi accelerationen er konstant. Det fortæller os, at cyklen hele tiden får lige meget mere fart.\n\n## Et knap så enkelt eksempel\n\n### Afstand\n\nLad os sige, at vi i stedet for vores første, ret enkle funktion, $f(x) = x^2$, bruger en mere kompliceret funktion, lad os kalde den $g(x)$:\n\n$$ g(x) = x^3 - 18x^2 + 80x $$\nHer er $x$ stadig tiden (i sekunder), og $g(x)$ er afstanden (i meter). Denne funktion er en tredjegradsligning, hvilket betyder, at grafen ikke bare stiger eller falder hele tiden – den kan gå op og ned som en rutsjebane.\n\nLad os starte med at tegne grafen for at se, hvordan cykelturen nu ser ud:\n\n\n::: {.cell}\n::: {.cell-output-display}\n![](differentialregning_files/figure-html/unnamed-chunk-1-1.png){width=672}\n:::\n:::\n\n\nSom man kan se, stiger afstanden de første par sekunder, men så *falder* den igen. Man kan forestille sig, at du havde glemt cykelhjelmen, vendte om og hentede den, og så startede turen en gang til. Til sidst, når du er kommet godt i gang, går det hurtigt fremad.\n\n### Hastighed\n\nLigesom før vil vi tegne tangenter for at finde hastigheden på forskellige tidspunkter. Tangenten viser, hvor stejl grafen er, og det fortæller os, hvor hurtigt du cykler. Vi vælger 3 tidspunkter: $x=2, 7, 12$.\n\nFor at tegne tangenterne skal vi bruge den afledte funktion til at finde hældningen. Den afledte af:\n$$ g(x) = x^3 - 18x^2 + 80x $$\ner:\n$$ g'(x) = 3x^2 - 36x + 80 $$\n\nDen differentieringsregel vi bruger her, ser sådan ud:\n\n$$ f(x) = x^n $$\n$$ f'(x) = nx^{(n-1)} $$\n(*Hvorfor* den regel gælder, kan du finde en forklaring på til allersidst.)\n\n$g'(x)$  er altså en funktion, der fortæller os hastigheden, eller hældingen til tangenten, for hver tid, $x$. For at tegne tangenten ved en bestemt x-værdi, $x_0$, bruger vi ligningen for tangentlinjen: \n$$ y = g(x_0) + g'(x_0) \\cdot (x - x_0) $$\nLad os tegne grafen med nogle tangenter, så vi får et indtryk af, hvordan det ser ud:\n  \n\n::: {.cell}\n::: {.cell-output-display}\n![](differentialregning_files/figure-html/unnamed-chunk-2-1.png){width=672}\n:::\n:::\n\n\nSom vi kan se, har nogle af tangenterne negativ hældning, fordi cyklisten vender om og kører tilbage igen for at hente den glemte cykelhjelm. Derfor er hastigheden på en måde negativ.\n\nLad os for sjov prøve at tegne en hel masse tangenter, for at illustrere hvordan tangenter opfører sig:\n\n\n::: {.cell}\n::: {.cell-output-display}\n![](differentialregning_files/figure-html/unnamed-chunk-3-1.png){width=672}\n:::\n:::\n\n\nDet er ret flot, og hvis man kigger efter, kan man se hvordan tangenternes hældning gradvist ændrer sig, som tiden går, og vi bevæger os ud af x-aksen.\n\nVi kan vise alle hældningerne, ved at at tegne vores afledte funktion, $g'(x)$. Den er en andengradsligning og danner derfor en parabel:\n\n\n::: {.cell}\n::: {.cell-output-display}\n![](differentialregning_files/figure-html/unnamed-chunk-4-1.png){width=672}\n:::\n:::\n\n\nDu kan kontrollere, at de sorte prikker viser hældningen for de tangenter, vi så tidligere. Bemærk at hastigheden efter 12 sekunder er meget høj, over 75 meter i sekundet, hvilket selvfølgelig ikke er helt realistisk for en cykel. \n\n### Acceleration\n\nFor at finde accelerationen, differentierer vi hastighedsfunktionen én gang til, med de samme differentieringsregler som tidligere. Den dobbelt afledte, $g''(x)$ er:\n\n$$ g''(x)=6x-36 $$\n\nDenne funktion viser, hvordan accelerationen ændrer sig over tid. Lad os tegne den:\n\n\n::: {.cell}\n::: {.cell-output-display}\n![](differentialregning_files/figure-html/plot_gmm-1.png){width=672}\n:::\n:::\n\n\nHvor den afledte funktion viste hastigheden ved forskellige tidspunkter, viser den dobbelt afledte funktion, hvor meget hastigheden *ændrer* sig over tid. Det er det, vi kalder acceleration. \n\nI grafen kan man se, at accelerationen stiger jævnt over tid. Når for eksempel $x=2$, er accelerationen negativ, fordi cyklisten er ved at tage farten af for at vende om. Men som tiden går, bliver accelerationen større og større, hvilket betyder, at hastigheden ændrer sig hurtigere og hurtigere. Det er klart, at det ikke kan fortsætte sådan, for der er grænser for, hvor hurtigt cykler (og alle andre transportmidler) kan køre. \n\n## Opsummering\n\n-   Vi startede med at kigge på, hvor langt en cykel kører. Vi brugte en ret enkel andengradsligning som eksempel til at beskrive afstand, $f(x)$, som funktion af tid, $x$, sådan her: $f(x) = x^2$.\n-   Vi fandt ud af, at tangentens hældning viser cyklens *hastighed*, og vi brugte differentiering til at finde *hastighedsfunktionen*: $f'(x) = 2x$.\n-   Vi tegnede tangenter og så, at hastigheden stiger over tid.\n-   Derefter så vi på *acceleration* ved at differentiere igen $f''(x) = 2$, og vi tegnede en ret kedelig graf for at vise, at accelerationen er konstant.\n- Til sidst prøvede vi det hele igen for en lidt mere kompliceret funktion, nemlig en tredjegradsligning: $g(x) = x^3 - 18x^2 + 80x$. Vi så at:\n   - Den afledte funktion, altså *hastighedsfunktionen*, $g'(x) = 3x^2 - 36x + 80$, er en andengradsligning, som sjovt nok kan give negative hastigheder.\n   - Den dobbelt afledte funktion, altså *accelerationsfunktionen*, $g''(x)=6x-36$, viste, at hastigheden hele tiden steg. ",
    "supporting": [],
    "filters": [
      "rmarkdown/pagebreak.lua"
    ],
    "includes": {},
    "engineDependencies": {},
    "preserve": {},
    "postProcess": true
  }
}